---
template: DefaultPage
slug: info
title: Συμβουλές
featuredImage: https://4nu0goopbx.ucarecd.net/d660b0b8-48ec-44a4-9aee-9a0248e49817/
meta:
  description: Βασικές αρχές συντήρησης του ακορντεόν. Συμβουλές για τη μείωση των
    φυσικών φθορών λόγω χρόνου.
  title: Συμβουλές
---
### Βασικές αρχές συντήρησης

Το ακορντεόν θεωρείται, όπως και τα υπόλοιπα "φυσικά" μουσικά όργανα, ζωντανό. Πρέπει να το προσέχουμε και να το περιποιούμαστε όσο περισσότερο μπορούμε. Έχουμε λοιπόν να προτείνουμε μερικούς τρόπους που θα το προστατέψουν από την φθορά του χρόνου, αλλά και θα το βελτιώσουν:


Η περιποίηση του ακορντεόν μας είναι μια βασική διαδικασία που μας φέρνει κοντά στο να το γνωρίσουμε, να το εκτιμήσουμε, αλλά και να το αγαπήσουμε περισσότερο.
Το εξωτερικό καθάρισμα πρέπει να γίνεται αρκετά συχνά από τον χρήστη, έτσι ώστε να αποφεύγονται τα προβλήματα που δημιουργούν η σκόνη κι ο ιδρώτας από το σώμα μας (π.χ. δάκτυλα).
Με ένα καθαρό πανί, ελαφρώς νωπό με νερό, ή με κάποιο καθαριστικό υγρό για υπολογιστές, περνάμε σχολαστικά όλα τα εξωτερικά σημεία.


Επειδή το ακορντεόν είναι ζωντανό όργανο, επηρεάζεται αρκετά από τις εξωτερικές συνθήκες, όπως κρύο, ζέστη, υγρασία κτλ. Γι' αυτό προτείνουμε να μην μένουν ποτέ τα όργανα σε ακραίες καιρικές συνθήκες, όπως για παράδειγμα μέσα στο αυτοκίνητο με πολύ ζέστη ή αντίστοιχα το χειμώνα σε πολύ χαμηλές θερμοκρασίες.


Η υγρασία επίσης είναι ένας εχθρός των μουσικών οργάνων, αλλά ιδιαίτερα του ακορντεόν που λόγω των πολλών μεταλλικών γλωττίδων που περιέχει, είναι αρκετά ευπαθές στην οξείδωση. Αποφεύγουμε, λοιπόν να παίζουμε σε μέρη με υψηλή υγρασία ή δίπλα στην θάλασσα. Εάν όμως υποχρεωθούμε να το κάνουμε, μπορούμε να μειώσουμε τις επιπτώσεις ξαναπαίζοντας το όργανο αμέσως μετά, σε κλειστό και καθαρό χώρο, επιτρέποντας έτσι την αλλαγή και απομάκρυνση του  υγρού αέρα που εισέπνευσε ώστε να μην δημιουργούνται προβλήματα.


Είναι επίσης σημαντικό η αποθήκευσή του να γίνεται σε μέρος καθαρό χωρίς σκόνη και καπνό και φυσικά χωρίς υγρασία, έτσι ώστε να μην πιάσει σκόρο και σκουριά.
Είναι απλώς προτιμότερο να το έχουμε σε ένα δωμάτιο, σκεπασμένο με ένα πανί.

### Φυσικές φθορές λόγω χρόνου

Το ακορντεόν με την πάροδο του χρόνου, άσχετα με τη χρήση του, εκτός από την αλλοίωση κουρδίσματος, μπορεί να υποστεί κάποιες φθορές:

* Η σκόνη είναι ένας από τους λόγους που αλλοιώνεται ο ήχος του οργάνου.
* Η οξείδωση των μεταλλικών σημείων, ιδιαίτερα των γλωττίδων-ελασμάτων, αλλοιώνει σημαντικά τον ήχο και χάνει κατά πολύ το κούρδισμα του.
* Η φθορά των υφασμάτινων επίσης μερών του οργάνου είναι πολύ σημαντική για την καλή απόδοση του. Συνήθως ο σκόρος τρώει τις τσόχες από τις τάπες-βαλβίδες με αποτέλεσμα να χάνει αέρα και να μειώνεται η συμπίεση της φυσούνας.
* Κάποια όργανα επίσης μπορεί από την υγρασία να πιάσουν μούχλα στη φυσούνα.